Le truppe di Putin nel Donbass. Zelenski: “Non cederemo niente”. L’Onu: rischio guerra. Mosca: aperti alla diplomazia
Nella notte si è svolta la riunione del Consiglio di sicurezza delle Nazione Unite. Uccisi due soldati ucraini, 84 violazioni del cessate il fuoco

22 Febbraio 2022
Modificato il: 22 Febbraio 2022

1 minuti di lettura


Precipita drammaticamente la crisi in Ucraina. Con una mossa a sorpresa, ieri il presidente russo Vladimir Putin ha dapprima annunciato il riconoscimento dell'indipendenza delle autoproclamate repubbliche separatiste di Donetsk e Lugansk, per poi ordinare l'invio di truppe nella regione del Donbass con lo scopo, è la versione del Cremlino, di «assicurare la pace». «Non abbiamo paura della Russia», la replica del presidente ucraino, Volodimyr Zelensky, che in un discorso alla nazione ha ribadito che gli ucraini non cederanno «un solo pezzo» del Paese. Gli Usa, intanto, hanno spostato per la notte i propri diplomatici in Polonia per motivi di sicurezza.

Festa nelle strade di Donetsk mentre parla Putin

Le mani di Putin sul Donbass
GIUSEPPE AGLIASTRO
22 Febbraio 2022

Kiev chiede a Mosca di rinunciare al riconoscimento delle Repubbliche autoproclamate del Donbass. «Chiediamo alla Russia di cancellare la decisione sul riconoscimento e di tornare al tavolo negoziale», ha affermato l'ambasciatore ucraino alle Nazioni Unite, Sergiy Kyslytsya, durante la riunione di emergenza dell'esecutivo Onu. «Condanniamo l'ordine di dispiegamento di truppe addizionali nei territori dell'Ucraina. Chiediamo un ritiro immediato, completo e verificabile delle truppe di occupazione. Siamo impegnati per la strada diplomatica ma siamo sulla nostra terra, non abbiamo paura di niente e di nessuno. Non daremo via niente a nessuno».

Ucraina, Vlad il Terribile passa il Rubicone: l’obiettivo è ricostruire l’Urss
ANNA ZAFESOVA
22 Febbraio 2022

La Russia intanto si dice aperta alla diplomazia «ma non permetterà un nuovo bagno di sangue nel Donbass». Lo ha detto l'ambasciatore russo Vassily Nebenzia all'Onu, parlando al Consiglio di sicurezza delle Nazioni Unite. Nebezia ha esortato gli Stati Uniti e le altre nazioni occidentali a «non peggiorare la situazione». Il sottosegretario generale delle Nazioni Unite, Rosemary DiCarlo, ha aperto la riunione del Consiglio di sicurezza delle Nazioni Unite avvertendo che «il rischio di un grande conflitto è reale e deve essere prevenuto a tutti i costi».

I bambini sono in prima linea. “Ho visto un uomo volare via”
MONICA PEROSINO
22 Febbraio 2022

Nuove sanzioni alla Russia nelle prossime ore sono state annunciate dagli Usa. La Casa Bianca ha emesso un ordine esecutivo per vietare gli investimenti e il commercio degli Stati Uniti nelle regioni separatiste. Si tratta, secondo quanto riferito da un alto funzionario dell'amministrazione ai giornalisti in cambio dell'anonimato, di misure indipendenti rispetto a ciò che Washington ha preparato in caso di invasione russa.

La tensione è altissima. Due soldati ucraini sono stati uccisi nella notte e altri 12 sono rimasti feriti da colpi di mortaio, si legge nel rapporto di questa mattina delle Forze congiunte ucraine diffuso dal ministero della Difesa. Sono 84 le violazioni segnalate da Kiev del cessate fuoco nelle ultime 24 ore compiute dalle forze filo-russe. In 64 violazioni sono state usate armi proibite dagli Accordi di Minsk. 