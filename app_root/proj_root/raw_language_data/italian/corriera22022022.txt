Ore 00.02 - Johnson annuncerà martedì sanzioni `importanti´ a Mosca
Il premier britannico Boris Johnson annuncerà martedì sanzioni «importanti» contro la Russia. Lo ha comunicato Downing Street.

Ore 23.59 - Media: Usa valutano di spostare ambasciata fuori da Ucraina
Gli Stati Uniti stanno valutando la possibilità di spostare la loro ambasciata fuori dall’Ucraina. Lo riporta l’agenzia Bloomberg citando alcune fonti, secondo le quali la Polonia sembra essere la destinazione temporanea più probabile.

Ore 23.57 - Chiesta riunione Consiglio sicurezza Onu stasera
Un riunione di emergenza del Consiglio di sicurezza dell’Onu sull’Ucraina è stata chiesta per la serata di oggi, lunedì. Lo riferiscono alcuni diplomatici, secondo quanto riporta l’Afp.

Ore 23.54 - Eliseo: Ue adotterà sanzioni per entità e individui russi
Le sanzioni saranno «proporzionate» rispetto alla mossa del Cremlino in Ucraina orientale, ha spiegato l’Eliseo. «L’elenco» dei destinatari delle sanzioni «è in fase di elaborazione, punteremo su una serie di attività localizzate nel Donbass e direttamente legate agli interessi russi e le adatteremo agli sviluppi attuali», ha aggiunto Parigi, precisando che l’esame di queste sanzioni a Bruxelles inizierà domani.

Ore 23.51 - Usa: domani nuove misure contro Russia, incluse sanzioni
Gli Stati Uniti prenderanno domani nuove misure in risposta alla decisione della Russia nel Donbass. Lo riporta l’agenzia Bloomberg citando un funzionario dell’amministrazione americana, secondo il quale le misure che saranno annunciate includeranno ulteriori sanzioni.

Ore 23.07 - Media locali: truppe russe entrano nel Donbass
Colonne militari russe stanno entrando nella regione del Donbass. Lo riferiscono vari media locali online, pubblicando immagini video che farebbero riferimento all’ingresso delle forze di Mosca nella regione separatista. Non ci sono al momento conferme ufficiali.

Ore 23.02 - Biden-Macron-Scholz, la mossa di Putin avrà una risposta
Olaf Scholz, Emmanuel Macron e Joe Biden hanno affermato che il riconoscimento delle regioni separatiste dell’Ucraina orientale «non resterà senza risposta». Lo ha reso noto Berlino dopo il colloquio tra il presidente americano, il presidente francese ed il cancelliere tedesco.

Ore 22.52 - Blinken: serve una risposta rapida e ferma contro Mosca
«Il riconoscimento delle repubbliche separatiste di Donetsk e Lugansk» da parte della Russia «richiede una risposta veloce e ferma, e noi faremo i passi appropriati in coordinamento con i partner». Lo afferma il segretario di Stato americano, Antony Blinken, parlando della crisi in Ucraina.

Ore 22.48 - Domani riunione ambasciatori Ue, al via esame sanzioni
Domani la riunione degli ambasciatori dei Paesi Ue (Coreper), a quanto si apprende, darà il via all’esame di un primo pacchetto di sanzioni nei confronti di Mosca dopo il riconoscimento da parte del Cremlino delle repubbliche separatiste di Donetsk e di Lugansk. Sul tavolo ci sono misure «mirate» nei riguardi «di individui coinvolti nell’azione» messa in campo dalla Russia e il «blocco dell’export» diretto alle due repubbliche separatiste riconosciute da Mosca. La riunione è prevista domani mattina alle 9:30.

Ore 22.27 - Putin: ora peacekeeping in Donbass
Il presidente russo ha ordinato una missione di peacekeeping in Donbass e ha incaricato il ministero degli Esteri russo di negoziare l’instaurazione di relazioni diplomatiche con le repubbliche separatiste di Donetsk e Luhansk.

Ore 22.22 - Macron: riunione emergenza consiglio sicurezza Onu e sanzioni europee mirate
«Si tratta chiaramente di una violazione unilaterale degli impegni internazionali della Russia e di un attacco alla sovranità dell’Ucraina. Richiede una riunione di emergenza del Consiglio di sicurezza delle Nazioni Unite e l’adozione di sanzioni europee mirate». Così il presidente francese Emmanuel Macron in una nota dell’Eliseo citata dai media francesi.

Ore 22.06 - Media ucraini: Zelensky vuole introdurre legge marziale nel Donbass
Nel suo colloquio con Joe Biden, il presidente ucraino Volodimyr Zelensky avrebbe discusso della sua volontà di introdurre la legge marziale nelle regioni di Donetsk e Luhansk. La replica del presidente Usa sarebbe stata un invito a risolvere la questione con gli strumenti della diplomazia. Lo riferiscono i media ucraini citando l’ufficio di Presidenza di Zelensky.

Ore 22.04 - Berlino, Putin infrange promesse a comunità internazionale
Il presidente russo Vladimir Putin «infrange le promesse alla comunità globale» con la decisione di riconoscere l’indipendenza del Donbass. Lo ha sottolineato la ministra degli Esteri tedesca Annalena Baerbock.

Ore 21.55 - Capigruppo Camera domani su informativa governo
Sarà convocata domani alle 13.30, a quanto si apprende, una Capigruppo alla Camera, in relazione alle richieste di informativa urgente del Governo sulla vicenda russo-ucraina, come richiesto da Fratelli d’Italia e da altri gruppi parlamentari.

Ore 21.40 - Biden parla con Scholz e Macron
Il presidente degli Stati Uniti Joe Biden ha chiamato il presidente francese Emmanuel Macron e il cancelliere tedesco Olaf Scholz per discutere della decisione del leader del Cremlino Vladimir Putin. Lo rende noto la Casa Bianca.

Ore 21.31 - Biden impone bando investimenti nel Donbass
«Joe Biden firmerà presto un ordine esecutivo che proibisce nuovi investimenti, attività commerciali e finanziarie da parte degli americani per, da o nelle cosiddette regioni separatiste dell’Ucraina»: lo rende noto la Casa Bianca dopo il riconoscimento da parte di Vladimir Putin delle due repubbliche secessioniste.

Ore 21.30 - Ue: sanzioni contro chi ha riconosciuto Donbass
«L’Unione ribadisce il suo incrollabile supporto all’indipendenza, alla integrità territoriale e alla sovranità dell’Ucraina nell’ambito dei confini internazionalmente riconosciuti. L’Ue reagirà con sanzioni dirette nei confronti di chi è coinvolto in quest’azione illegale». È quanto si legge in una dichiarazione congiunta della presidente della Commissione Ue, Ursula von der Leyen e del presidente del Consiglio Ue Charles Michel. Il tweet con cui Michel ha espresso la prima reazione Ue al riconoscimento del Donbass da parte di Mosca è condiviso dall’alto rappresentare Ue Josep Borrell e dalla presidente del Pe, Roberta Metsola.

Ore 21.25 - Biden: lunga telefonata con il presidente Zelensky
Il presidente Joe Biden ha avuto, meno di un’ora fa, una lunga telefonata con il presidente ucraino Volodymyr Zelensky. La telefonata è durata trentacinque minuti, dalle 14,05 alle 14,40, ora locale, corrispondente alle 20,05 e 20,40 in Italia. Lo riportano i media americani.

Ore 21.23 - Nato: riconoscimento erode sforzi soluzione conflitto
«Condanno la decisione della Russia di estendere il riconoscimento all’autoproclamata «Repubblica popolare di Donetsk» e «Repubblica popolare di Luhansk». Ciò mina ulteriormente la sovranità e l’integrità territoriale dell’Ucraina, erode gli sforzi per una risoluzione del conflitto e viola gli accordi di Minsk, di cui la Russia è parte». Lo scrive in una nota il segretario generale della Nato, Jens Stoltenberg.

Ore 21.12 - Di Maio: Italia sostiene integrità e piena sovranità Kiev
«La decisione delle autorità russe di riconoscere le cosiddette Repubbliche separatiste di Lughansk e Donetsk è da condannare in quanto contraria agli accordi di Minsk e costituisce un grave ostacolo nella ricerca di una soluzione diplomatica. L’Italia continua a sostenere l’integrità e la piena sovranità dell’Ucraina nei suoi confini internazionalmente riconosciuti. L’Italia rivolge un appello a tutte le parti perché si ritorni al tavolo negoziale nei formati appropriati, nella convinzione che iniziative unilaterali allontanano il raggiungimento di condizioni di stabilità e sicurezza nella regione. L’Italia è in costante contatto con i partner europei e atlantici per coordinare la risposta all’annuncio del Presidente della Fed. Russa. Il Governo italiano è pronto a riferire in Aula». Così il ministro degli Affari Esteri Luigi Di Maio.

Ore 21.06 - Johnson: riconoscimento Donbass è violazione diritto internazionale
Il primo ministro britannico Boris Johnson ha affermato che il riconoscimento delle repubbliche separatiste del Donbass da parte del presidente russo Vladimir Putin «è chiaramente una violazione del diritto internazionale». «Questa è una flagrante violazione della sovranità e dell’integrità dell’Ucraina. È un ripudio del processo di Minsk e degli accordi di Minsk e penso che sia un presagio molto negativo e un segnale molto oscuro», ha aggiunto Johnson sottolineando che si tratta di «un’altra indicazione che le cose stanno andando nella direzione sbagliata».

Ore 20.20 - Crollano il rublo e la Borsa di Mosca
All’annuncio del riconoscimento da parte di Putin delle repubbliche autonome di Donbass e Lugansk la Borsa di Mosca è immediatamente crollata , toccando anche un ribasso del 17%. Il dollaro ha sfondato il tetto degli 80 rubli, l’euro quello dei 90.

Ore 20.17 - Putin evoca anche il «massacro di Odessa»
Il discorso di Putin prosegue con toni fortemente nazionalistici. Non solo non riconosce alcuna identità storica all’Ucraina - considerandola una sorta di creatura artificiale creata all’epoca della nascita dell’Urss . Il leader del Cremlino ha promesso anche di punire gli autori della «strage di Odessa», un eccidio avvenuto nel 2014 in cui furoino uccise 48 russi da parte di nazionalisti ucraina. Erano i giorni della separazione della crimea dall’Ucraina.

Ore 20.15 - Per Putin l’Ucraina è governata da «potenze straniere»
Nel suo discorso alla nazione Putin ha continuato a usare toni durissimi versoi Kiev: «In questi anni, l’Ucraina ha rivolto alla Russia minacce permanenti sull’energia e gli ucraini continuano a ricattarci». Ha definito l’Ucraina «un Paese governato da potenze straniere, da oligarchi che tentano di dividere la Russia». Ci sono «terroristi incoraggiati dalla comunità internazionale».

Ore 20.10 - Biden convoca il consiglio di sicurezza
Joe Biden è in riunione con il suo consiglio per la sicurezza nazionale alla Casa Bianca, dopo gli ultimi sviluppi della crisi ucraina, su cui è «regolarmente aggiornato»: lo rende noto la Casa Bianca. Il presidente aveva convocato l’organismo anche ieri.

Ore 19.50 - Putin: «Il Donbass è parte della Russia»
Vladimir Putin ha cominciato a rivolgere il suo messaggio alla nazione. «L’Ucraina è stata creata dalla Russia, è stata creata da Lenin strappando territori alla Russia: fu un errore» ha detto il leader del Cremlino. «Non ha mai avuto tradizione coerente di vera nazione, ha sempre rifiutato di riconoscere i legami storici con la Russia e non c’è da meravigliarsi quindi per quest’ondata di nazismo e nazionalismo». «Il Donbass è parte integrante della Russia » ha aggiunto.

Ore 19.05 — Putin a Macron e Scholz: riconosce il Donbass
Il presidente russo Vladimir Putin ha comunicato al cancelliere tedesco Olaf Scholz e al presidente francese Emmanuel Macron la decisione del governo russo di riconoscere l'indipendenza delle repubbliche autoproclamate di Donetsk e Lugansk, nella regione ucraina del Donbass. Emmanuel Macron e Olaf Scholz avrebbero «espresso delusione per questo sviluppo», ha riferito il Cremlino.

Putin: «Indipendenza per Donetsk e Lugansk». Cosa succede ora? di Paolo Valentino

Ore 19 — Borrell (Ue): «Se Putin riconosce le repubbliche del Donbass, l'Europa è pronta a reagire»
Al termine del Consiglio Europeo sugli Affari Esteri l'Alto rappresentante dell'Unione per la politica estera Josep Borrell ha dichiarato che l'Ue è «pronta a reagire con forza». Durante la riunione ministeriale a Bruxelles «abbiamo anche seguito le discussioni del Consiglio della Sicurezza della Russia con estrema preoccupazione e sappiamo che la decisione finale non è ancora stata presa. Chiediamo al presidente Putin di rispettare il diritto internazionale e gli accordi di Minsk e di non riconoscere l'indipendenza degli oblast di Donetsk e Lugansk». Dalla Russia viene, secondo Borrell, «la più grande minaccia alla pace nella Ue dalla Seconda guerra mondiale». «Siamo ad una svolta, tutto ciò in cui crediamo viene chiamato in causa. Abbiamo condannato l'ammasso di truppe russe, le provocazioni e abbiamo constatato manipolazioni da parte di Mosca che vuole creare un pretesto per l'escalation militare, è un modus operandi classico».

Ore 18.52 — Telefonata Scholz-Putin: «Riconoscere le repubbliche è una violazione degli accordi»
Il cancelliere tedesco Olaf Scholz, nel colloquio telefonico avuto nel pomeriggio con il presidente russo Vladimir Putin, ha «condannato i piani per riconoscere le cosiddette Repubbliche popolari di Donetsk e Lugansk come stati indipendenti». Ne dà notizia il governo federale tedesco in una nota. Un simile passo sarebbe in palese contraddizione con gli accordi di Minsk sulla composizione pacifica del conflitto nell'Ucraina orientale e costituirebbe una violazione unilaterale di tali accordi da parte della Russia, ha spiegato Scholz. Sempre secondo quanto riferisce Berlino, Scholz ha avvertito Putin che Mosca ha la responsabilità di attuare una de-escalation, ritirando le sue truppe dal confine con l'Ucraina.

Ore 18.46 — Scholz, Macron e Zelensky: vertice d'emergenza
È stato convocato un incontro d'emergenza tra il cancelliere tedesco Olaf Scholz, il presidente francese Emmanuel Macron, il leader ucraino, Volodymyr Zelensky e i loro «partner più stretti». Lo ha riferito Berlino dopo la telefonata di Scholz con il presidente russo Vladimir Putin.

Ore 18.30 — Tra mezz'ora, Putin parlerà alla nazione
Ore 17.30 — La Ue congela i beni a cinque deputati che rappresentano la Crimea nella Duma di Mosca
Il Consiglio Ue ha adottato nuove misure restrittive, nell'ambito delle sanzioni vigenti, nei confronti di altre cinque persone che «sostengono attivamente azioni e attuano politiche che minano o minacciano l'integrità territoriale, la sovranità e l'indipendenza dell'Ucraina». «Le persone designate oggi sono membri della Duma di Stato della Federazione Russa, che il 19 settembre 2021 sono state elette per rappresentare la penisola di Crimea annessa illegalmente e la città di Sebastopoli, nonché il capo e il vice capo della commissione elettorale di Sebastopoli», si legge in una nota del Consiglio. «L'Unione europea non riconosce l'annessione illegale della Crimea e della città di Sebastopoli da parte della Federazione Russa e continua a condannare la violazione russa del diritto internazionale. Inoltre, l'Ue continua a sostenere l'integrità territoriale, la sovranità e l'indipendenza dell'Ucraina», spiega ancora il Consiglio. Le misure restrittive dell'Ue relative all'integrità territoriale dell'Ucraina si applicano ora a un totale di 193 persone e 48 entità. Le persone e le entità interessate sono soggette a un congelamento dei beni - tra cui il divieto di mettere a loro disposizione fondi - e, inoltre, sono soggetti a un divieto di viaggio, che impedisce loro di entrare o transitare nell'Ue.

Ore 17.15 — Kiev chiede «riunione urgente» del Consiglio di sicurezza Onu
L'Ucraina ha chiesto una riunione urgente del consiglio di sicurezza Onu. «A nome del presidente dell'Ucraina, Volodymyr Zelensky, ho inviato una richiesta ufficiale» agli «Stati membri del Consiglio di sicurezza delle Nazioni unite con la richiesta di avviare immediatamente consultazioni su azioni urgenti per ridurre la tensione e misure pratiche per garantire la sicurezza dell'Ucraina», ha dichiarato il ministro degli Esteri Dmytro Kuleba.

Ore 17 — Il «dilemma» del’orologio al Consiglio di Sicurezza russo
Secondo il Cremlino, il Consiglio di Sicurezza che si sarebbe da poco concluso (alle 16.50 ora italiana, circa) sarebbe stato mandato in onda in diretta. Eppure alcuni fermi-immagine che circolano sui social, diffusi da fact-checker «indipendenti», mostrano che le lancette degli orologi di alcuni partecipanti segnano un orario di quattro ore precedente — precedente cioè alle richieste di riconoscimento diramate dalle autorità delle repubbliche autoproclamate